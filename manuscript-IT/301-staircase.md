# La scalinata della sovranità finanziaria

> "Not your keys, not your coins." - **Andreas M. Antonopoulos**

Come hai potuto leggere nei capitoli precedenti, la forza principale di Bitcoin risiede nella sua incensurabilità, che contribuisce alla tua sovranità finanziaria. Questa è la principale differenza con tutte le altre forme di moneta - oltre alla fornitura fissata a 21 milioni. Ti protegge dai piani di salvataggio delle banche, come accaduto nel 2014 a Cipro, e dall’inflazione che svaluta i tuoi risparmi. Mette fine alla finanziarizzazione forzata dei tuoi soldi tramite i prodotti bancari e finanziari. Provvede a conferirti completo controllo dei tuoi fondi, ti permette di poterti muovere globalmente trasportando i tuoi soldi con te. È un’alternativa, un’opzione per uscire dal sistema fiat – ciò di cui hai bisogno sono 12 parole in lingua inglese: la tua _seed phrase_ (frase seme).

> "Bitcoin non è censurabile e non è inflazionabile. Queste sono le sue proprietà più importanti." - **Anita Posch**

Se non sei in possesso delle parole che compongono la seed phrase non godi dei privilegi né della libertà menzionate sopra.

## Rischi dei wallet custodial

È importante notare che sussiste una grossa differenza tra wallet _custodial_ e i wallet _non-custodial_. Mantieni il controllo della seed phrase solamente quando utilizzi un wallet non-custodial (ovvero, che non provvede all’archiviazione delle tue chiavi private). Borse di scambio quali Coinbase, Kraken, Binance, Bitpanda ecc., non ti forniscono le chiavi private dei tuoi wallet. Sebbene possa essere una comodità conservare bitcoin in un wallet di un exchange centralizzato, ciò non è differente da una banca. Non hai di fatto possesso dei bitcoin del tuo conto nell’exchange, e ciò costituisce un grosso problema qualora l’exchange venisse attaccato da hacker, come già accaduto molte volte. Come esempio ti ricordo di Mt. Gox, il più grande hack accaduto nel 2014. Non passa giorno senza casi di conti congelati, segnalazioni di coin sospette e, talvolta, di regolatori che decidono di interrompere l’attività di trading. Tali exchange, inoltre, richiedono all’utenza di registrarsi nel rispetto degli adempimenti d’identificazione KYC (normative di adeguata verifica del cliente _know your customer_ ed antiriciclaggio), che rappresentano un ostacolo per miliardi di persone che già vengono escluse dalle normali attività bancarie, ed ora anche dall’accesso ai servizi degli exchange crypto. Inoltre, i regolamenti KYC sono invasivi della tua privacy. Fortunatamente, Bitcoin è per tutti. Per mitigare il rischio di controparte dei wallet custodial, dovresti dunque evitare gli exchange ed utilizzare un wallet non-custodial sin dall’inizio.

> "L’illusione che il denaro in banca sia maggiormente al sicuro del denaro nascosto sotto il materasso è davvero una posizione di privilegio." - **Andreas M. Antonopoulos**

Per molte persone al di fuori del “mondo occidentale sviluppato” non esiste una cosa come un conto corrente bancario sicuro. Questo è un privilegio. Potresti pensare che preferiresti lasciare i tuoi fondi nell’exchange perché non vuoi avere l’onere né la responsabilità di essere in effettivo possesso dei tuoi soldi. Lo puoi fare, ma questo non è ciò che intendeva Satoshi Nakamoto, e ti rende vulnerabile.

Una volta imparati e fatti i primi passi verso la libertà finanziaria, comprenderai che non è così complesso come potrebbe sembrare a prima vista.

## 3 step verso la sovranità finanziaria

> "Da grandi libertà derivano grandi responsabilità." - **Dott.ssa Stephanie Murphy**

Stephanie Murphy, co-conduttrice del podcast _“Speaking of Bitcoin”_ inquadra il modello di libertà finanziaria come una scalinata di livelli differenti di sovranità. Dato che il Bitcoin è una tecnologia in continuo sviluppo, il grado di libertà che uno può ottenere cambia in continuazione. Questo libro provvede a guidarti per raggiungere lo step 2: il livello _“Your keys, your coins”_. Il raggiungimento del livello _“Don’t trust, verify”_ diventerà più semplice negli anni a venire. Al momento richiede un pregresso know-how tecnico e uno sforzo rilevante in termini di tempo e risorse, ma in principio tutti lo potranno raggiungere.

![3 steps to financial sovereignty](resources/\_staircase-sovereignty-3-steps.png)

**Piano terra**: sei un _pre-coiner_ – dato che stai leggendo il mio libro, devi essere interessato in Bitcoin ma non ne possiedi alcuno.

**Primo piano**: stai iniziando a conoscere BTC con la soluzione custodial di un exchange centralizzato, ma non controlli nessuna chiave. Godi di un po’ d’indipendenza perché stai investendo in una criptovaluta e non più esclusivamente in fiat. Ma non è molta indipendenza perché ti affidi a una parte terza esposta al rischio di controparte menzionato precedentemente. Sei al livello **"Not your keys, not your coins"**.

Idealmente, sorpassi il primo piano e procedi al secondo il più velocemente possibile.

**Secondo piano**: hai pieno possesso delle tue chiavi e le conservi in sicurezza in un wallet non-custodial che ti fornisce il seed. Questo è un livello più alto di sovranità finanziaria. Per piccoli importi puoi utilizzare un wallet per smartphone, e un wallet hardware per importi più rilevanti – la modalità migliore e raccomandata. Hai raggiunto il livello **"Your keys, your coins"**. Hai raggiunto un alto livello d’indipendenza.

Da qui in avanti, i prossimi step si rivolgono agli utenti con esperienza. Ti garantiscono ancor più sovranità, privacy e controllo sui tuoi bitcoin.

**Terzo piano**: mantieni totale sovranità sui tuoi fondi connettendo il tuo wallet hardware col tuo nodo Bitcoin. Con questo setup, non solo puoi visionare e ricevere informazioni in merito alle tue transazioni, ma anche verificare i blocchi minati e le transazioni senza affidarti a parti terze. Non necessiti più di fidarti di nessuno, e hai un alto livello di privacy e controllo. **"You are your own bank"**, sei la tua banca, e hai ora raggiunto il livello **"Don't trust, verify"**.

Puoi eventualmente aumentare maggiormente le misure di sicurezza e d’indipendenza rimanendo disconnesso dalla rete Internet, con setup multi-firma, ed altro ancora.

All’apice della scalinata, stanno emergendo soluzioni finanziarie decentralizzate come servizi di prestito di bitcoin.

In ultima analisi, se tutto ciò che desideri è proteggerti contro l’inflazione utilizzando Bitcoin come bene rifugio, **raggiungere il secondo piano **_**"Your keys, your coins"**_** è l’obiettivo.** Nei prossimi capitoli ti dimostrerò come poter raggiungere questo livello di sovranità.
